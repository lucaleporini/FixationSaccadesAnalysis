# Rilevamento e analisi di fissazioni e saccadi ottenute tramite diversi metodi di acquisizione
**Progetto di Interazione Naturale e Modelli di Computazione Affettiva — Università degli Studi di Milano**

Abstract—Nel presente documento, verrà illustrata un’applicazione che permette di ottenere un’analisi di fissazioni e saccadi tra diversi metodi di acquisizione di punti dello sguardo, relativi a un determinato video. L’individuazione delle fissazioni e delle saccadi avviene tramite l’implementazione di un algoritmo di identificazione dei movimenti oculari I-DT (basato su soglie di durata e dispersione). L’analisi prevede la determinazione di 3 distribuzioni (o features): tempi di fissazione, ampiezza delle saccadi e direzioni delle saccadi. Lo studio effettuato si basa su dati di movimento oculare (successione di punti con timestamp) ottenuti tramite 3 diverse modalità di acquisizione: l’utilizzo di uno strumento di misurazione dello sguardo (eye tracker ), CNN-CAM e mappe di salienza a basso livello. Il primo metodo prevede l’acquisizione di punti dello sguardo di utenti reali tramite l’osservazione del video indossando uno strumento per la misurazione dello sguardo. Il secondo metodo prevede l’utilizzo delle mappe di salienza (CAM, Class Activation
Map) date dall’ultimo livello di una rete neurale convoluzionale (CNN) per l’individuazione e localizzazione di oggetti all’interno della
scena. Infine, il terzo metodo riguarda l’utilizzo di mappe di salienza di basso livello basate sulla auto-somiglianza di un pixel rispetto ai pixel circostanti. La prima tecnica identifica il comportamento umano medio nell’osservazione di un determinato video e viene considerata come modello di riferimento per poter confrontare le altre due tecniche. 
L’analisi avviene tramite il calcolo del coefficiente di correlazione di Pearson per ogni feature, iterando sui parametri di input dell’algoritmo I-DT.
